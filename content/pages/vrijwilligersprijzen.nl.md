---
title: Delftse LHBT+ vereniging DWH wint de Nationale Vrijwilligersprijzen 2023
layout: article
---

**DWH, de organisatie die veel betekent voor de LHBT+ gemeenschap in Delft, heeft uit handen van staatssecretaris Van Ooijen (VWS) de eerste prijs van de Nationale Vrijwilligersprijzen 2023 ontvangen.**

<article-image src="photos/vrijwilligersprijs/dwh_uitreiking_2.jpg"></article-image>

Met deze erkenning beloont de jury hun voortdurende inzet, toewijding en positieve impact op de samenleving. Deze overwinning is een belangrijke mijlpaal voor DWH, dat eerder dit jaar nog te maken had met verbranding van hun regenboogvlag.

Het incident met de verbrande vlag onderstreept waarom DWH en soortgelijke vrijwilligersorganisaties een belangrijk rol hebben te vervullen in onze maatschappij. Net als in ook andere delen van Europa en de wereld, is de vrijheid om jezelf te kunnen zijn niet vanzelfsprekend. Het je publiekelijk inzetten als vrijwilliger kan zelfs gevaarlijk zijn. DWH heeft aangrijpende verhalen te vertellen. Verhalen over iedereen die zich bij hen thuis kan voelen als lid van de LHBT+-gemeenschap, maar ook over hoe ze de hele samenleving hierin proberen te betrekken door bijvoorbeeld voorlichting, bewustwordingscampagnes en sociale evenementen.

## Jury onder de indruk van 'tweede thuis

De impact van hun werk reikt verder dan alleen Delft en hun inzet is een inspiratiebron voor anderen die streven naar een inclusievere samenleving. Juryvoorzitter Max van Tongeren: “Een echt mooie, aansprekende en verwelkomende organisatie die voor mensen van de LHBT+ gemeenschap een tweede, veilige thuis weet te creëren. In een samenleving die nog altijd niet is ingericht op meer dan twee verschillende gender identiteiten is dit een nodig initiatief dat ter inspiratie kan dienen voor andere dorpen en steden.”

DWH is vereerd met de erkenning die de Nationale Vrijwilligersprijzen 2023 met zich meebrengt. Dante Pelk, trots vrijwilliger bij DWH: “Deze prijs is een hele mooie erkenning voor het werk wat we doen en de mensen die zich zo hard inzetten. Met zoveel toewijding helpen alle vrijwilligers mee aan de vooruitgang die is geboekt in het maken van een fijnere wereld voor de LHBT+ gemeenschap”.

## Waardering voor de vrijwilligers

De hoofdprijs van 15.000 euro zal door DWH ingezet worden om hun vrijwilligers extra in het zonnetje te zetten, vertelt Casper Boone, voorzitter van DWH: “Doordat DWH er is vóór en dóór onze community, ervaart een vrijwilliger hun inzet vaak als vanzelfsprekend. Onze vrijwilligers hebben niet altijd door wat hun werk voor een ander betekent en hoe dat werk een betekenisvolle rol kan spelen in iemands leven. Deze prijs is een enorme waardering en erkenning voor de harde inzet van onze vrijwilligers en geeft ons in eerste instantie de mogelijkheid wat leuks terug te doen voor hen.”

Naast DWH zijn nog vijf andere vrijwilligersorganisaties uit het hele land erkend voor hun aangrijpende verhaal. Zij ontvangen voor hun verhaal elk de tweede prijs van 2.000 euro. Hun verhalen vertellen waarom het werk van vrijwilligers onmisbaar is op vele maatschappelijke thema's. Naast deze hoofdprijswinnaars waren er nog 80 winnaars van de derde prijs van 750 euro.

<article-image src="photos/vrijwilligersprijs/dwh_uitreiking_1.jpg"></article-image>

## Documentaire: thuis

Tijdens de uitreiking, gepresenteerd door Sinan Can, is het werk van de zes genomineerden in het licht gezet met een indrukwekkende documentaire, ‘Thuis’, over hoe vrijwilligers een thuis creëren voor de ander en zichzelf. DWH toonde in deze documentaire wat de vereniging betekent voor de LHBT+ community in de regio. 

### Over DWH

<iframe class="aspect-[800/341] w-full" src="https://www.youtube.com/embed/wBuPw23uapI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

### Volledige Documentaire

<iframe class="aspect-[800/341] w-full" src="https://www.youtube.com/embed/UrXo1mOr0sw" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>
