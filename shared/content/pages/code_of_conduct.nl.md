---
title: Gedragscode
layout: article
---

# 1. Doe het met elkaar

Vrijwilliger zijn doen we samen. Steun elkaar en help elkaar verder, met het delen van skills, maar ook door niet te veel te vragen van elkaar. Communiceer over hoe het gaat, juist ook wanneer het tegen zit.

Blijf open en zie het positieve van elkaar, ook in een conflict. Je hart luchten of iets uitpraten helpt. Roddels, persoonlijke aanvallen of het conflict steeds weer opzoeken niet; en soms is dat onderscheid lastig. Haal er dan een derde bij.

# 2. Een goed voorbeeld

Als vrijwilliger vertegenwoordig je al snel DWH in de ogen van bezoekers.  Neem die verantwoordelijkheid serieus: in hoe je je zelf gedraagt en in wat je uitstraalt als de norm.

Zorg dat je de belangen en standpunten van de vereniging uitdraagt, en je aan wetten en regels houdt. Neem een positieve houding aan tegenover alle onderdelen van de vereniging en de vrijwilligers die zich daarvoor inzetten.

# 3. Positieve en verwelkomende energie

We verwachten een open, positieve en verwelkomende houding van je naar bezoekers, om mensen zich welkom te laten voelen en de activiteiten gezellig te maken.

Er zijn mensen die al langer of minder lang bij de vereniging komen, wat zorgt voor een constant veranderende cultuur. Wees je bewust van deze verschillende ervaringen.

Dat kost energie, en soms kan het dat je die even niet hebt. Laat dat dan aan je medevrijwilligers weten en neem even pauze.

# 4. Bewaak privacy

Bezoekers van DWH hebben vaak nog wat extra behoefte aan privacy. Geef mensen de mogelijkheid om niet op foto's te staan, en deel verhalen niet zonder te checken of dat mag. Voor sommigen is dat nog altijd van levensbelang.

# 5. Houd begeleiding en vriendschap gescheiden

In een aantal vrijwilligerstaken heb je een functie als begeleider van een of meer deelnemers; dit is een afhankelijkheidsband en dus een ongelijke relatie. Daarom is het ongewenst om dit te combineren met een vriendschap, met een romantische of met een seksuele relatie.

Natuurlijk zien we graag dat mensen vrienden maken nadat zo'n rol als begeleider voorbij is. Zorg daarom ook voor een duidelijke afsluiting van je taak als begeleider, dat beschermt ook jezelf van een oneindige vrijwilligersfunctie. Mochten er toch gevoelens ontstaan, laat dit dan weten aan je medevrijwilligers en draag je taak als begeleider zo snel mogelijk over.

# 6. Duidelijke verantwoordelijkheid

Tijdens een activiteit of urgente situatie is geen tijd om te overleggen wie waar nou verantwoordelijk voor is, dus zorg dat dit van tevoren duidelijk is. Ga op het moment zelf niet in discussie en volg de instructie van de verantwoordelijke, bespreek eventueel achteraf je ideeën. De lijn van verantwoordelijkheid loopt in principe van bestuur naar coördinator/commissie naar overige vrijwilligers.

# 7. Omarm diversiteit

We zijn een diverse community, maar ook bij ons zijn er meerderheden en minderheden. Het is soms makkelijk om in promotiemateriaal of in het vertellen over de vereniging uit te gaan van de meerderheid. Denk aan de mensen die hier niet binnen vallen, zowel naar buiten toe als binnen de vereniging zelf.

Het is fijn om je af te zetten tegen de normatieve verwachtingen van en discriminatie door de buitenwereld. Zorg dat dat niet doorslaat naar regelrecht kwetsende uitspraken over groepen waar je niet toe behoort of niet op valt.
